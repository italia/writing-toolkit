Linguaggio di genere
====================
Nel linguaggio si incontrano spesso alcune asimmetrie di genere legate all’uso della grammatica. La lingua italiana offre tuttavia diverse possibilità per favorire un approccio linguistico orientato alla parità e/o alla neutralità di genere, ad esempio grazie alle desinenze usate per formare le parole o altri accorgimenti di tipo sintattico. 

Qui di seguito trovi quindi alcuni suggerimenti e buone pratiche per ridurre le asimmetrie di genere linguistico in testi e microtesti. 

Buone pratiche
--------------

**Evita il maschile non marcato (uso di uomo con valore generico)**

- evita l’uso in senso universale delle parole (non “i diritti dell’uomo” ma “i diritti della persona”);
- evita la precedenza solo al maschile nelle coppie oppositive *uomo/donna*, alternando le due forme uomo/donna e donna/uomo;
- evita l’accordo del participio passato al maschile quando i nomi sono in prevalenza femminili (es. *Carla, Sandra e Mario sono state al caffè*).

**Presta attenzione all'uso non simmetrico di nomi, cognomi, aggettivi**

- non utilizzare vezzeggiativi e diminutivi ma solo forme non alterate;
- alterna l’ordine dei cognomi di uomini e donne;
- evita l’articolo femminile davanti a cognomi di donna.

**Evita l’uso del genere maschile per titoli professionali o istituzionali riferiti a donne**

- non usare “il parlamentare Maria Bianchi” ma usa “*la* parlamentare Maria Bianchi”;
- evita forme quali “sindaco donna” e privilegia “sindaca”;
- evita di usare il maschile per professioni, cariche, professioni di prestigio.


Suggerimenti per i microtesti
-----------------------------

Anche nella redazione dei microtesti, cioè delle porzioni di testo che forniscono agli utenti indicazioni per compiere azioni all’interno di un ambiente digitale, è frequente creare inconsapevolmente asimmetrie di genere, legate tipicamente all’uso del maschile non marcato. 

Presta quindi molta attenzione alla qualità dei testi di **pulsanti** o **inviti all’azione** scegliendo laddove possibile delle alternative neutrali. 

Di seguito alcuni esempi: 

.. admonition:: use

   *Ricevi aggiornamenti*

.. admonition:: use-not

   *Rimani aggiornato*

- usa: ti diamo il benvenuto su...

- non usare: Benvenuto su...

- usa: Grazie per l'iscrizione

- non usare: Grazie per esserti iscritto

