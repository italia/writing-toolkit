Stile di scrittura
==================

.. _acronimi:

Acronimi 
--------

Gli acronimi non aiutano la comprensione del testo e possono essere letti non correttamente dai lettori di schermo (*screen reader*): evitali il più possibile.

Quando gli acronimi sono molto diffusi, di facile comprensione e il loro utilizzo può rendere più semplice il testo, ricorda che:

-  vanno usati solo dopo aver scritto il nome completo per esteso la prima volta che compaiono nel contenuto, per esempio: “Il bando è stato pubblicato dal Ministero dello Sviluppo economico (MISE). Il MISE ha anche anche reso noto…”

-  per alcuni acronimi di uso consolidato e assimilati a comuni vocaboli è ammissibile usare solo la prima lettera maiuscola (es. Fiat per Fabbrica Italiana Automobili Torino) o tutta in minuscolo (es. radar per *radio detecting and ranging*). L'uso del maiuscolo per la prima lettera è diffuso e ammissibile in campo giornalistico.
      
.. admonition:: use
   *Piano Nazionale di Ripresa e Resilienza (PNRR) la prima volta che lo scrivi in un testo e poi PNRR nel seguito del testo.*

.. admonition:: use-not
   *P.N.R.R. o Pnrr.*

|

Cariche istituzionali
---------------------

Per indicare le cariche istituzionali (sindaco, giudice, assessore, ministro) l'iniziale è sempre minuscola quando si tratta della carica in generale oppure se accompagna il nome proprio. L'iniziale è in maiuscolo solo quando sostituisce il nome proprio. 

.. admonition:: use
        *L'elezione del presidente della Repubblica.*

        *Il presidente della Repubblica Mattarella.*

        *il Presidente della Repubblica ha dichiarato...*


|

Esempi
------

Usa sempre degli esempi concreti per spiegare meglio le informazioni che stai dando al cittadino. Un esempio è un ottimo modo per spiegare un concetto e rendere il testo più chiaro, senza dilungarsi in lunghe spiegazioni.

|

Linguaggio breve e semplice
---------------------------

Usa uno stile semplice, breve e conciso. Evita frasi e paragrafi troppo lunghi. Considera che il tuo testo sarà letto la maggior parte delle volte sul piccolo schermo di un telefono.

Il linguaggio deve includere, non escludere. Meglio usare termini comprensibili a tutti. Evita perifrasi e parole arcaiche (es. “ad uopo”, “nelle more di”).
Usa strumenti come `Google Trends <https://trends.google.com>`_ per confrontare l’uso di diverse parole e scegliere quelle più utilizzate dalle persone.

In generale evita l’uso di parole che finiscono in “-zione” o “-mento”: sono parole derivate da verbi che rendono più difficile il testo. Usa piuttosto i verbi in forma attiva.

.. admonition:: use

   *Completa il modulo e paga*

   *Per semplificare devi: ...*

.. admonition:: use-not

   *Prima di pagare procedi al completamento del modulo*

   *Le procedure di semplificazione prevedono che: ...*

|

Nomi dei ministeri e dei dipartimenti
-------------------------------------

Per indicare i nomi dei ministeri e di altre strutture istituzionali, di regola, si usa l'iniziale maiuscola (minuscola se usata in modo generico); anche l'iniziale della prima parola che individua l'ambito di competenza va indicata in maiuscolo, questo consente (soprattutto nei nomi che elencano varie competenze) di guidare l'occhio, di articolare un elenco distinguendo dove finisce una denominazione e comincia la successiva e di agevolare la lettura dei testi soprattutto per persone con difficoltà di apprendimento e disabilità cognitive.

.. admonition:: use
  *I ministeri, nell'ordinamento italiano, rappresentano...*

  *I Ministeri dell'Ambiente e della tutela del territorio e del mare, del Lavoro e delle politiche sociali e delle Infrastrutture e della mobilità...*

  *L'incontro si è svolto presso il Ministero della Difesa nella giornata di ieri.*

  *Dipartimento della Protezione civile...*

|

Nomi di servizi e progetti
--------------------------

Usa nomi semplici e generici per chiamare i servizi e i progetti: non serve creare un marchio per ogni nuovo servizio, meglio usare diciture descrittive, di immediata comprensione.

.. admonition:: use

   *Servizio di assistenza del Comune*

.. admonition:: use-not

   *Linea amica*

|

Parole straniere
----------------

-  Preferisci quando possibile i termini in italiano eventualmente seguiti dal termine in lingua straniera scritto tra parentesi e in corsivo, ad esempio: "una persona non vedente o ipovedente per leggere il contenuto di una pagina web può utilizzare un lettore di schermo (*screen reader*)".

-  Usa il corsivo quando non sono termini di uso comune, a meno che non siano usati in un contesto tecnico o specialistico, e quando potrebbero essere confusi con parole italiane di significato differente (camera, agenda, brave ecc.).

-  Le parole straniere di uso comune non si declinano in italiano e non assumono la forma plurale: “l’amministrazione ha comprato dieci tablet”, non “l’amministrazione ha comprato dieci tablets”.

|

.. _rif-normativi:

Riferimenti normativi
---------------------

Cerca di rendere chiaro il testo, evita troppi riferimenti normativi.

Quando è necessario citare una legge:

-  cerca di spiegarne sinteticamente il contenuto invece che citarla testualmente, per rendere più semplice la comprensione e  far capire lo spirito e le intenzioni della norma;

-  utilizza le note per indicare il nome preciso della norma a cui fai riferimento. In ogni nota scrivi un breve estratto del testo e il nome della norma per esteso;

-  evita comunque un linguaggio tecnico (ex ART. 20 comma 2 e 3 della legge n. 247/2012);

-  aggiungi sempre il link alla norma di riferimento, per esempio usando il permalink alla norma su `Normattiva <http://www.normattiva.it/>`_.

.. admonition:: use

   **Riferimenti normativi**

   *Testo Unico in materia di dati sulla privacy (d.lgs. 169 del 30 giugno 2003), art. 4 lett. d).*

   *I dati sensibili sono “i dati personali idonei a rivelare l’origine razziale ed etnica, le convinzioni religiose, filosofiche o di altro genere, le opinioni politiche, l’adesione a partiti, sindacati, associazioni od organizzazioni a carattere religioso, filosofico, politico o sindacale, nonché i dati personali idonei a rivelare lo stato di salute e la vita sessuale”.*


Quando devi citare diverse norme, puoi ricorrere a un elenco, precisando per ogni norma:

- il nome preciso della norma a cui fai riferimento;
- un link alla norma completa, se disponibile.

|

Simboli
-------

Anche se simboli come “&” o “%” possono rendere il testo più breve, spesso rendono più difficile la lettura. Meglio scrivere per esteso (es. “Il 50 per cento degli abitanti” - vedi anche: :ref:`Numeri <numeri>` e :ref:`Percentuali <percentuali>`).

|

Usa il tono di voce giusto
--------------------------

I cittadini fanno sui siti della Pubblica Amministrazione cose molto diverse tra loro: ricevono informazioni, pagano, leggono norme, prenotano servizi, ottengono certificati, ecc. Usa il tono di voce più appropriato a ciascuna circostanza.

Per approfondire: `Vai alla sezione sul tono di voce <../tono-di-voce.html>`_

|

Vai dritto al punto
-------------------

Prima di scrivere qualsiasi contenuto sul tuo sito, chiediti di che cosa ha bisogno l’utente e dai una risposta. Quando spieghi qualcosa a un cittadino, cerca sempre di rispondere alle domande chiave: chi, cosa, dove, come e quando. 

Non scrivere più di quanto serve. Non scrivere la stessa informazione in punti diversi del sito, usa i link per collegare le informazioni. Le persone hanno poco tempo: sii preciso e non aggiungere complessità.

|

Verbi
-----

Scegli forme verbali che contribuiscano a rendere il testo più chiaro possibile.

-  Utilizza forme verbali attive:

   .. admonition:: use

      *Registrati sul sito.*

   .. admonition:: use-not

      *La registrazione può essere effettuata sul sito.*

-  Scegli forme colloquiali e dirette:

   .. admonition:: use

      *Scarica il bando per la richiesta dei contributi.*
      
   .. admonition:: use-not

      *Il cittadino interessato può reperire il bando per la richiesta di contributi in questa sezione.*

-  Mantieni un linguaggio semplice, diretto e chiaro, evitando forme impersonali:

   .. admonition:: use

      *Iscriviti sul sito del Comune.*

   .. admonition:: use-not

      *È possibile iscriversi sul sito del Comune.*


